一章
道，可道，非常道；名，可名，非常名．無名，天地始；有名，萬物母．常無，欲觀其妙；常有，欲觀其徼．此兩者同出而異名，同謂之玄，玄之又玄，眾妙之門．
二章
天下皆知美之為美，斯惡已；皆知善之為善，斯不善已．故有無相生，難易相成，長短相形，高下相傾，音聲相和，前後相隨．是以聖人處無為之事，行不言之教．萬物作而不辭，生而不有，為而不恃，成功不居．夫唯不居，是以不去．
三章
不上賢，使民不爭；不貴難得之貨，使民不盜；不見可欲，使心不亂．聖人治：虛其心，實其腹，弱其志，強其骨．常使民無知無欲，使知者不敢為，則無不治．
四章
道沖，而用之久不盈．深乎！萬物宗．挫其銳，解其忿，和其光，同其塵．湛常存．吾不知誰子？象帝之先．
五章
天地不仁，以萬物為芻狗；聖人不仁，以百姓為芻狗．天地之間，其猶橐蘥．虛而不屈，動而俞出．多言數窮，不如守中．
六章
谷神不死，是謂玄牝．玄牝門，天地根．綿綿若存，用之不勤．
七章
天長地久．天地所以能長久者，以其不自生，故能長久．是以聖人後其身而身先，外其身而身存．以其無私，故能成其私．